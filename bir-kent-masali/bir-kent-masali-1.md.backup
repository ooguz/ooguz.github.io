---
title: "Bir Kent Masalı: 0. Overture"
slug: "bir-kent-masali-0"
categories: [bir kent masalı, hikaye]
date: 2021-12-07T01:46:32+03:00
draft: false
---

11 ağustos çarşamba

Kıyametin koptuğu o günün ardından belki beş, belki altı sene geçmişti. Bir çarşamba sabahı ev telefonunun gürültüsüne uyandım, o kadar keskin bir çınlamayla çalıyordu ki, normalde kulakları olmamasına rağmen her sabah penceremin önüne konan kuşlar bile titreşimlerden olsa gerek rahatsız olup kaçmışlardı. Salonda uyuma alışkanlığımdan aradan geçen yıllarda asla vazgeçememiştim, nasıl başladığını bile hatırlamıyorum, tek bildiğim neredeyse kendimi bildim bileli salonda bir kanepenin üzerinde uyuduğumdu. Kalkıp ev telefonuna baktım, arayan uyandırma servisiydi. Eski hayatımdan kalan birkaç şeyden biri olduğunu hatırlayıp kendimi tuhaf hissettim, yıllar önce sabah onu yirmi geçeye kurduğum uyandırma servisi hala bir gün bile aksatmadan çalışıyordu. Kentte kalan son seksen aboneden biri olmama rağmen, halen daha her sabah uyandırılmak için aranmam biraz olsun içimdeki yalnızlık hissini alıyordu. 

Telefonu kaldırdıktan sonra geri kendimi koltuğa attığımda, şöyle bir etrafıma bakıp yaşadığım hayatın ne kadar boktan olduğunu tekrar gözden geçirdim. Yenisini almaya karar verdiğim, bu eve taşındığımda evde bırakılan orta sehpanın üzerinde, iki belki üç gece önce Us Bar'dan çıkarken tek kalan müşteri olarak içtiğim son cin toniğin bardağı, içinde üzerinde küf birikmeye başlamış yarım dilim bir limon ile birlikte duruyordu. Üzeri yağlı parmak izleriyle doluydu, belli ki öncesinde içtiğim birkaç biranın yanında fıstık ikram edilmişti. Onun hemen yanında duran saatim çoktan durmuştu, üzeri bir parmak tozla kaplandığı için kaç gün önce durduğunu göremedim. Bu da yine asla vazgeçemediğim bir huyumdan kaynaklıydı, yaz kış salonun camlarını sonuna kadar açık tuttuğum için içerisi sürekli toz oluyordu. Olsun canım ne var, havasız kalmaktan iyi mi sanki? Aslında hiç hesapta yokken,  Nail Bey Sokak'taki rastgele karşıma çıkan bir seyyar satıcıdan aldığım emektar kristal küllüğüm ağzına kadar dolmuştu, normalde asla böyle bir şey yapmazdım, en fazla üç dört sigaranın ardından o küllüğü boşaltma ihtiyacı hissederdim (ki bu yüzden hep bir çöp olurdu yakınlarda), ama ne hikmetse bu sefer boşaltmayacağım tutmuştu. Neden acaba diye düşünürken, ev telefonu yine çaldı; ama bu sefer kuşlar gitmişti, sadece ben ürkmüştüm. Bu sefer de arayan uyandırma servisiydi, tek aramaya uyanamadığım için saat onu kırk geçeye bir tane daha arama kurmuştum, demek ki yirmi dakikadır boş boş etrafı seyrediyordum. 

Zar zor ayağa kalktım, gece ağzım açık uyuduğum için salyalarım sakallarımda kurumuştu. Üzerimde zamanında çocuklarla çalışırken iş kıyafeti olarak verdikleri turkuaz renkte bir tişört vardı, tişörtün üzerinde bir spiral deseniyle birlikte "Future" yazıyordu. Aynada kendime bakarken yazıyı görüp müstehzi bir gülüş attım, o tişörtü aldığım günün geleceğinde yaşıyordum ama hiç böyle hayal etmemiştim, bu gülüşün sebebi buydu temelde. Altımda ise, lisenin ilk yılında yakın bir arkadaşımın beden eğitimi dersinde kullanmam için ricam üzerine getirdiği her tarafı yamalı bir şort vardı, en son yaptığım yamalardan birinin ne kadar iyi dikildiğini düşünürken, bir yandan da bu şortun yaşadıklarını hatırlamaya başladım. Evet, belki objelerin yaşanmışlıkları üzerine fazla düşünüyordum ancak bu kötü bir şey miydi ki? O şortla inşaatlarda çalışmıştım, lisemin bahçesinde yürümüştüm, dağın başında kurduğumuz kampta uyumuştum. Tekrar düşününce kötü bir şey olduğu hissine kapıldım, çünkü ne o inşaatlar vardı artık, ne lisemin bahçesi, ne de kamp kurduğumuz dağlar. Anılarda yaşamanın en büyük acısı da bu, dokunduğun her şey yıkılıyorsa eğer anılarda yaşamak sonu olmayan bir acı ve kedere boğuyor insanı. Bunları düşünürken yüzüm düştü tabi, biraz olsun modumu yükseltmek için duşta şarkı söylemeye karar verdim. Komşularımın bu serenatlarım hakkında ne düşündüğünü bilmiyorum, ama aradan geçen uzun yıllarda hiç şikayet gelmemişti; ama övgü gelseydi biraz olsun mutlu olabilirdim.

Evden çıkmadan her zaman duşa girerim, her duşa girdiğimde de şarkı söylerim. Duşlarımın süresini ise söyleyeceğim şarkıların uzunluğu ve hangi şarkıyı söyleyeceğime karar verme sürem belirliyor her zaman. Bu sefer eski bir Azeri türküsünü söylemeye karar verdim:

> _Değdi saçlarıma bahar küleği_  
> _Nazende sevgilim yadıma düştün_  
> _Sevenin bahtına bir güzel düşer_  
> _Sen de tek sevgilim aklıma düştün_  
> _Nazende sevgilim yadıma düştün_

Bu şarkıyı yıllardır bilip söylememe rağmen, Murat Karahan'ın icrasından sonra o tenor edası olmaksızın söyleyemez olmuştum. Muhtemelen çok kötü söylüyordum ama çok da umurumda değildi işin açıkçası. Zamanım giderek daralıyordu, o yüzden hızlıca çıkıp saçlarımı kurutmalıydım. Çamaşır odası haline getirdiğim balkonlu odaya geçip saç kurutma makinemi çalıştırdım, V10 motor gibi gürleyen sesi bırak odayı tüm apartmanı dolduruyordu. Daha fazla bu sese dayanamayıp ıslak saçla dışarı çıkmayı göze aldım, nasılsa yaz günüydü. Gömleğimi ve pantolonumu giydim, saçlarımı alelade bir topuz yaptım, anahtarımı aldığıma emin olduktan sonra evden çıkıp kapıyı iki tur kilitledim. Merdivenlerden indiğimde, muhtemelen sığmadığı için posta kutularının üstüne dik bir biçimde bırakılmış bir zarf dikkatimi çekti, alıcı kısmında benim adım yazıyordu. Yanımda çantam olmadığı için dönüşte alırım diyerek kimin gönderdiğine bakmadan evden çıktım, _allegro non molto_ bir yürüyüşle sokağın başına doğru seyre koyuldum. Bugün onunla buluşacaktım, buluşma yeri Söğütlüçeşme tren istasyonuydu, cep telefonumu çıkartıp nerede olduğunu sordum, bu sırada okulun önünden geçerken cevap gelene kadar sokağa bırakılmış eski bir kitaplığın içinden kafasını uzatıp bana miyavlayan kediyi biraz sevdim. Yeterli sevik miktarına ulaştığında arkasını dönüp sokağın aşağısındaki çöp konteynerine doğru yollandı. Gelen mesajda Moda tarafında olduğu yazıyordu, yapacak başka işim de olmadığı ve tahmin ettiğimden daha hızlı davranmış olduğum için oraya doğru yürümeye karar verdim. 

Gençlik yıllarımın geçtiği sokaklarda ilerlerken, hiçbir şeyin eskisi gibi kalmadığı fikri yeniden canlanmaya başladı. Bir zamanlar cıvıl cıvıl olan sokaklarda, artık o zaman attığımız kahkahaların tinsel yankıları vardı. Bu sokakların her köşesinde ayrı bir anım var, mesela şurada Zehra'yla ilk kavgamızı etmiştik; şu boş dükkanda ise bir kafe vardı, Bufalo'ydu adı yanlış hatırlamıyorsam, mahallede ilk dışarıda oturmalarımıza tanık olmuştu. Az ilerideki otoparkın olduğu yerde ise Zambak diye bir restoran vardı, vegan menüsü çok zengin olduğu için orada yerdik bazen akşam yemeklerimizi. O günlerden geriye kalan tek dükkan diş hekimimin olduğu sütunlu binanın altında yer alan tuhafiyeci olsa gerek, onun da ne kadar dayanabileceğini bilmiyorum. Caddenin sonunda yer alan tarihi çeşmenin orada artık bir metro istasyonu var, kimse kullanmıyor olduğu için açıldıktan bir sene sonra kapatıldı, bu yüzden girişlerini sac plakalarla kapatmışlar, sac plakaların üstü de çeşitli partilerin afişleriyle dolu. Sağa doğru Halitağa caddesine girince içimi ufak bir sıkıntı bastı, ettiğim kavgaları ve kalp kırıklıklarını hatırlamamaya çalıştım ama pek de engel olabildiğimi söyleyemem tabi. Bugün neden bu kadar anılarla doldum acaba? Herhalde yıllar sonra onunla buluştuğum için olsa gerek, yoksa başka izahatı yok bunun. Acaba ilaçlarımı içmeyi mi unuttum? Neyse bilmiyorum. 

Şimdiki hallerini anlatmaya kalbimin kaldırmadığı birkaç sokak daha geçtikten sonra Moda'da olduğunu söylediği sokağa girdim, ağaçlık bir sokaktı, pek yolumun üzeri olmadığı için hayatım boyunca belki iki belki üç kez girmiştim bu sokağa. Sokağın ortalarından Moda Caddesi'ne doğru çıkan bir sokak daha vardı, ucu ise sahile doğru uzanıyordu. Tam o dönüşün orada karşılaştık. Yıllar sonra ilk karşılaşmaydı bu, çok da tesadüf olmuştu çünkü buluşma yerimiz tren istasyonu olduğu için o da tam istasyona gitmek üzereydi. Hani bazen böyle insanın kalbinin üzerinde bir kirpi ters dönmüş de debeleniyor gibi olur ya, aynı o histi işte o anda gelen. Beklediğimden daha sıcak bir selamlaşmanın ardından, zamanımızı iyi değerlendirmek için sahile inmeye karar verdik.

Sokağın sonundan sahil şeridine doğru inen merdivenlerden ağır ağır inerken, etrafımı seyre koyuldum. Aslında burnumun dibi olmasına rağmen ne bu merdivenleri ne de bu sokağı çok az ziyaret etmiştim, çünkü standart rotamdan şaşmayı pek sevmiyordum. Sokakların ve merdivenlerin de müdavimleri oluyor demek ki, anlamsız da olsa alışık olunan yoldan yürüyor insan. 